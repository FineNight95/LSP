## Процеси в Линукс

Основната задача на операционните системи е да изпълняват компютърни програми. При стартирането на всяка програма се създават един или повече **процеси**, които на практика представляват програмен код в изпълнение. Но освен статичен код, те също така се състоят от данни, ресурси, състояние и виртуализиран компютър.

В Линукс всеки процес се представя с уникален идентификатор, наречен **`pid`**. Когато няма активни процеси, операционната система фиктивно изпълнява специален “бездействащ” процес (**idle process**), който има уникален идентификатор **`pid = 0`**.

Процесите могат да създават други процеси, като оригиналният процес се нарича “родител” (***parent***), а новосъздадения се нарича “дете” (***child***). По този начин се създават йерархични групи от процеси, които могат да комуникират и споделят ресурси помежду си. 

Всеки процес е собственост на потребител и група, регистрирани в операционната система. В повечето случаи, това е потребителят, който е стартирал приложението и съответно групата, към която той принадлежи.
